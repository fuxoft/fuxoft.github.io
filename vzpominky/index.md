# Fuxoft vzpomínky

V průběhu minulých desetiletí jsem mnohokrát dával rozhovory o počátcích videoher v Československu a (méně často) o svém soukromém životě. Tolikrát, že už mě to občas otravovalo, říkat pořád dokola tytéž historky.

Posléze jsem bohužel zjistil, že:
- Některé ty historky vyprávím v průběhu let jinak než dřív.
- V různých časopisech, knihách a televizních a rozhlasových pořadech moje historky zkracují a upravují tak zásadním způsobem, že už neodpovídají tomu, co jsem řekl, ale spíš tomu, co chce říct autor článku / pořadu.

Proto jsem si řekl, že se pokusím co nejvíc těch historek sepsat a uchovat pro příští generace v jejich nezkreslené podobě.

> Tedy: Tato stránka je zatím velmi náhodně strukturovaný **ZÁRODEK** něčeho, co možná někdy dokončím a možná ne. Pokud ale ty doby pamatujete a připadá vám, že zde něco píšu jinak, než se to opravdu stalo, dejte mi vědět.

## Krátké shrnutí základních informací o mém životě

Narodil jsem se 9. října 1968. Otec byl hudebník Václav Fuka, matka výtvarnice Helena Hubíková. Mám o rok a půl mladší sestru Janu. Celý život jsem žil v Praze. Do svých 29 let v ulici Na valech, pak v ulicích Belgická, Rumunská, Pešlova a od roku 2020 Pod valem (ano, upgrade z "Na valech" na "Pod valem").

Vzdělání: Chodil jsem na základní školu v ulici Majakovského (dnes "Pelléova") a později náměstí Svobody, pak na první programátorské gymnázium Arabská (třídní profesor Lauterbach) a pak dva a půl roku na ČVUT, Fakultu elektrotechnickou, obor Technická kybernetika.

Oženil jsem se s houslistkou Hanou Hložkovou (2012 - 2014) a pak s učitelkou Ilonou Hrubešovou (2020 -). Děti nemám.

## Počítačové začátky

### Komu jsem prodal práva na svoje osmibitové hry?

Někdy relativně brzy po Sametové revoluci (když se ještě prodávaly hry pro ZX Spectrum) se mi ozvala firma Ultrasoft, že by chtěla za fixní sumu peněz odkoupit autorské práva na všechny moje do té doby vydané hry pro ZX Spectrum. Překvapilo mě, že někdo chce kupovat práva na hry, které byly do té doby volně šiřitelné, ale souhlasil jsem, dostal jsem peníze a koupil si za ně syntezátor Korg M1 (na kterém jsem později nahrál většinu hudby pro film "Byl jsem mladistvým intelektuálem"). V pozdějších desetiletích se mě pak mnozí lidé ptali, zda mohou nějakou mou starší hru konvertovat pro nějakou novou platformu (např. iPhone) a všem jsem odpovídal, že já proti tomu nic nemám, ale práva oficiálně patří společnosti Ultrasoft, o jejímž osudu nic nevím.

Celou tuto historku jsem v průběhu desetiletí mnohokrát vyprávěl soukromě i v různých rozhovorech. Okolo roku 2020 jsem pak dokonce zaplatil právnické kanceláři za to, aby zjistili, co se s firmou Ultrasoft stalo a jestli práva na moje hry stále někdo vlastní. Závěr právníků byl, že firma zanikla bez nástupce a práva jsou tudíž opět moje.

A teď to začne být zajímavé:

V srpnu 2025 se mi ozval Martin Žemlička, který vydával knihu Levelu o starých českých videohrách. A zeptal se mě, jestli je pravdivá následující historka, kterou mu kdosi vyprávěl:

> Jednou se v prodejně Proximy v Ústí nad Labem neohlášeně zjevil František Fuka. Nabídnul možnost odkoupit autorská práva na své hry, za což požadoval 20 tisíc korun. Za pár minut bylo domluveno, Podařil došel pro peníze do banky a spokojený Fuka odjížděl domů.

Tato historka má některé elementy shodné s tím, co jsem si pamatoval já (odprodej autorských práv za fixní částku), ale v jiných se velmi zásadně liší (např. že by ten odprodej byl můj nápad, že bych kvůli tomu jezdil někam mimo Prahu a že by to byla firma Proxima). Následně jsem z archivů zjistil, že jak firma Ultrasoft, tak firma Proxima prodávaly moje ZX Spectrum hry, ale žádná z nich všechny (přičemž já si nepamatuji, že bych s firmou Proxima kdykoliv o čemkoliv komunikoval).

Z čehož mi vyplývá, že se buď tehdy dávno někdo v Ústí vydával za Fuku, aby se neoprávněně obohatil, nebo jsem naprosto senilní a pamatuji si zcela chybně, co se vlastně stalo.

### "Rychlé šípy v Suchdole"

Někdy okolo roku 1985, když mi bylo asi 17 let, přišel ke mně domů neznámý člověk a zeptal se mě, jestli bych chtěl v rámci povinné vojny pracovat v IT (i když tehdy se tomu ještě neříkalo "IT"). Protože znal moje hry pro osmibitové počítače. Souhlasil jsem.

O pár let později jsem si šel zařizovat modrou knížku a na vojenském úřadě mi povídali "Tak vy tu máte napsáno, že jdete k Rychlým šípům do Suchdola".

Podařilo se mi zařídit tu modrou knížku (na atopický ekzém), takže jsem se nikdy nedozvěděl, co přesně dělaly Rychlé šípy v Suchdole, ale připadal jsem si tehdy důležitě.

### Arcade hry

Donkey Kong: Provozovatel autobusu odpojil na joysticku směr dolů.

### Podraz 3

Podraz 3 není pokračováním žádných jiných her. Trojka v názvu je narážka na filmy Podraz a Podraz 2. Moje hra byla jakoby jejich "volným pokračováním".

Zajímavosti:

- "David Ahl" není jen tak nějaké náhodně vymyšlené jméno. Je to jméno zakladatele časopisu Creative Computing, který jsem tehdy odebíral.
- Existuje i verze Podrazu 3, jejíž úvodní soubor se jmenuje "Podraz 3.2". Ta má zcela stejnou funkčnost jako původní hra, jen obsahuje mírnou úpravu, aby správně fungovala na co nejvíce klonech ZX Spectra.

### Test footnote:

Here is a simple footnote[^prdel]. With some additional text after it. Tady je další [^mrd] a tady je ještě jednou ta samá [^mrd]. Tak uvidíme.

[^prdel]: My simple reference.
[^mrd]: Tady je footnote na kterou vedou dva odkazy.
